# 編輯建議

粵典嘅詞條已經突破51000，公開詞條都過咗 1/5。剩返嘅工序：補充解釋、公開詞條，都係要人手做嘅嘢。呢個已經唔係一兩個人可以快速處理嘅量，我哋好需要一啲共同原則去確保詞條啱用，而呢啲原則應該任何諗住長期幫手嘅朋友都應該要知。

首先係「冗餘問題」，又可以叫「水份問題」。五萬詞條入面，有好多都係冇乜用，有生僻詞，有重複，有一大堆好多人想刪嘅內容。而家嘅收詞方法，係會違反某啲語言學原則，例如 ① 收錄短語、語素呢啲「非詞」成份，② 收錄頻率低嘅詞語，③ 詞條內容有重覆。舉例講，現有所有漢語（包括粵語）嘅詞典都好着重「詞」呢個單位，大過一啲單純詞嘅單位（例如「述賓」結構：食飯、睇書；「述補」：睇好、望見）會避收。例如決定咗「睇」同「好」係可以拆開，就會假設大家可以查晒兩個詞，再推斷「睇好」係點解。噉樣避係其中一個「啱」嘅做法：可以確保唔會有「多餘嘅解釋」，詞條A講過嘅嘢，詞條B就要揾唔到。但係多餘咗其實有冇損害呢？最多就係唔小心做多咗嘢，但係唔會有學習者因此而受損。由詞典學角度去睇，我哋收詞其實唔使百份百遵從語言學原則（去判斷乜嘢係詞、會唔會重覆）。始終整詞典都係為咗方便使用者，而唔係單純做分類。

以上嘅例子說明咗**我哋優先考慮嘅，應該係修改完，會唔會影響詞典功能（lexicographic functions）**：對我哋嘅使用者而言，就係一個詞「點寫點讀、點樣用、點樣譯」。

詞典功能呢個概念，應該可以幫助到我哋加速。由學習者角度、詞典功能去諗。作為使用者（母語或者學習者都好），你打開一個詞條，想見到咩呢？需要睇嘅就係1）寫法讀音，2）例子有冇常用短語配搭（唔要淨係得一句長例句），3）配搭同例句有冇粵拼同翻譯。由各類嘅配搭再返轉頭睇解釋啱唔啱。其中，加短例句、短語、慣用配搭，係最幫到學習者，要特別注意。例如前排睇「潮州」呢個詞條，我就喺底下加咗「潮州人」「潮州話」「潮州粥」「潮州音樂」。呢啲用法反映咗呢個專名點樣用，同埋日常有咩組合。有一堆正常長度嘅短例子，絕對好過幾十隻字，水蛇春咁長嘅例句。我自己學語言嘅經驗，啲例句超過二十隻字我就想打爆個 mon。如果咁得閒睇長例句，我不如用 Google search。普通詞語都可以用同樣嘅處理手法，諗多幾個相關用法，好似「電話」底下會有「手提電話」「打電話」「煲電話粥」「傾電話」。

同樣由詞典功能去諗，就易啲決定新詞條使唔使開。如果一個講法成日用，唔想用家要由幾個詞條組合再估意思，就要考慮開新詞條。多咗唔緊要，最緊要常用嘅唔好缺。另外用太艱深嘅英文翻譯，都係幫唔到使用者嘅。複雜概念就係冇直譯，用個深字唔一定解得到。

最後係時間表問題。而家好多詞條唔公開，大家係會當睇唔到。理想做法係齊料就盡快 pub。Pub 晒啲無關痛癢嘅都冇所謂，都係由詞典因為易嘅出晒街，我哋先至分到有咩詞條要多啲人手處理。樂觀諗，一日 pub 50 個詞條，800 日就可以 pub 晒！大家要加油呀！

（20210407 擇言初擬，20210507 Raymond 修訂後公佈。）
