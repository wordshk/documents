# 【專名收錄方針】 （初稿）

(by 擇言)

每個語言入面都有一大堆專名，好似地名、人名、機構名等等。呢啲專名係語言嘅重要部份，過去亦有詞典（例如千島英一嘅《東方広東語辞典》）刻意收錄呢啲詞，而備受讚賞。不過重要還重要，喺非專名都未寫好之前，我哋冇理由嘥好多時間去收錄專名；而專名嘅數目幾近無限，我哋冇責任搵晒啲名出嚟。

喺基本詞收錄末完成之前，收錄專名嘅基本方針係「如非必要唔會收」，詳情如下：

（一）人名、機構、戲名、書名、牌子，除非有特殊用法、引申義或者文化意義（例：周公、朱義盛、羅生門、通勝、公仔麵），否則唔收；

（二）地名：

（A）國家、地域、城市名好多已經經詞表收錄，一切國家名、大都市名可以保留，並寫上基本解說，細城市名（尤其係詞表內嘅大量中國地名）可以無視；  
（B）地標基本唔收，收錄要喺「討論」度提供充份理據；  
（C）香港地名可以收行政區劃（例：中西區、油尖旺區）民間常用分區（例：旺角、大埔、中環），主要嘅山、河、島、港灣（例：大帽山、城門河、大嶼山、維多利亞港），但係細地名（例：滘西洲、兆康、雙魚河）唔收；  
（D）香港境內嘅大廈名、屋苑名、商場名，基本唔收，收錄要喺「討論」度提供充份理據；  
（E）地鐵站、車站，就算已經收錄咗，都應該刪除，日後亦唔會加返；  
（F）粵語區嘅主要地名（例：佛山、羅定、順德、番禺），可以保留並簡單說明；  
（三）國籍（法籍、英籍）、族裔（印巴裔、壯族）、人種（藏人、粵人、菲律賓人）無窮無盡，建議淨係收錄由國名、族名而嚟嘅常用簡稱（例如，收錄「法」而唔收錄「法籍」），但係暱稱同常用組合不在此限，所以「㗎妹」「賓仔」「港人」可以照收；  
（四）政府部門、官方組織、法例、法案名、歷史事件，基本唔收，收錄要喺「討論」度提供充份理據；  
（五）節日、習俗名，應該保留，同香港文化有關嘅，更加要補充說明；  
（六）常見宗教名可以收錄，但係宗教內部架構、分支、教義、哲學思想就唔使，收錄要喺「討論」度提供充份理據；  
（七）天文用詞，有限度收錄；  
（八）以上規則之外，如果該專名同另一個名詞寫法一樣，覺得要寫出專名用法，可以係破格收錄嘅理據；  
（九）喺完成粵語基礎詞彙之後，專名規則可以放寬。  

----

【語言收錄建議準則】

國家名＋話 waa2／語 jyu5／文 man4/man2 唔收

喺香港有特殊地位則不在此限

非粵語

語、話、文 按習慣收錄，唔應該夾硬區分

【地域／國家／地方】嘅（其中一種）（主要語言｜官方語言｜共通語）（，係【語系】嘅語言）（，用【文字】書寫｜，冇書寫文字）（，【附加描述】）（，【香港境內分佈】）

粵語分支

粵語喺【地方】嘅分支，屬【片區】（，【附加描述】）

----

一切專名，如果唔係特殊用法，唔應該加例句，本身有嘅都要刪除。有簡單粵語說明，同英文名（\*唔係翻譯：即係粵語解釋唔使譯成英文）就得。

如果對收錄與否有疑問，我(update:老總)有最終決定權。
