# 【關於「語素」】

(by 擇言, [2018-01-02]) 

今日喺「祠」呢個詞條底下見到以下質疑，我覺得好值得日後參考，喺呢度都留一留底。

佢主要係質疑區分「語素」同「詞」嘅必要性。「祠」喺書面中文、文言可以單用，本身係列做「祠（語素）」，噉係咪要另開一個「祠（名詞）（台灣大陸）」呢？

〖問〗

所以我一直話果班磚家發明咩野語素係一件頗低能既事，結果變成「祠」喺中文（國語的書面或口語）係名詞，但去到粵語又忽然變成唔係名詞；伐（春齊師伐我、武王伐紂）喺文言文係動詞，現代文又會變成素.....而明明釋義係一樣果下低能...

〖答〗

　用粵語做本位的話，文言、官話書面語、官話口語（包括普通話／國語）嘅詞性，只係附加資訊。一個講法喺粵語入面嘅角色（可唔可以單用？可以單用的話係邊一種詞類？）先至係重點。正如，普通話入面「被子」嘅「被」、「飛碟」嘅「碟」、「企鵝」嘅「企」唔可以單用，所以唔係詞。《現代漢語詞典》亦都唔會為粵語另外收錄「被 (名)」、「碟 (名)」、「企 (動)」，只會為頻率較高嘅語素列出解釋、配詞。詞性係描述個別語言系統入面嘅分佈。粵語同普通話、粵語同文言文，雖然有歷史淵源，但係始終係唔同語言系統，所以詞性嘅歸屬一定會有差別。至少「粵語入面『祠』『伐』唔可以單用，而『廟』、『打』可以」「普通話入面『被』『碟』唔可以單用，而『床』『刀』可以」係客觀現象，而且漢語之間係有差異嘅。

　收錄上，點樣平衡呢？雖然而家會收錄少量「書面語」詞（例如「想」會另外有解做「諗、掛住」），係要照顧香港粵語嘅語言狀況——只係折衷。書面語／台灣大陸用法／文言嘅仔細用法，我哋冇可能（亦唔應該嘗試去）記錄晒。一個喺粵語唔可以單用嘅講法，喺文言、喺普通話係咪少啲限制、語義會唔會廣啲窄啲，都唔應該係我哋諗嘅問題。

　每一個學漢語（中文／Sinitic languages）嘅人都要知道有時「語言A」可以單用嘅詞，「語言B」唔可以。對學習者同對粵語嘅記錄嚟講，有一個「語素」詞條，已經足夠。

----

我要強調呢一個係好值得探討嘅問題，希望大家唔好覺得提問嘅人係搵嘢嚟嘈。我又唔想就噉講一句「有規矩你就跟」。所以我想解釋呢類處理手法嘅理據。

