# 編輯指引（開工前，一定要睇咗先）

### 【簡介】

《粵典》係一個大型嘅粵語字典計劃，目的係用Crowd-sourcing嘅方法，整一本大型、可持續發展嘅粵粵‧粵英字典。

由於長期嘅「中文本位」觀念，以前好少會有專門為粵語群體寫嘅字典同教科書。我哋希望透過編寫《粵典》，突破呢個缺口，喚醒大家對廣東話嘅關注，令大家更加有動力將我哋嘅語言延續落去。我哋嘅字典會用廣東話做中心，而且一切例句都從本土嘅文章抽出嚟，會係一本真正嘅本土字典。

呢個計劃由一班香港嘅志願者組成，收錄嘅內容會以香港為中心。我哋明白有其他地區（澳門、廣東、廣西、海南沿岸、東南亞、美加各華埠等）有粵語嘅群體人。唔同嘅粵語群體其實基本上可以互相溝通。只要你以粵語為日常嘅交談同書寫語言，無論你身處何方，都歡迎你加入我哋嘅編輯團隊。

### 【廣東話？粵語？白話？】

同好多語言一樣，廣東話有好多其他嘅名。每個名都有佢哋嘅歷史背景。我哋收錄嘅主要係香港嘅廣東話。呢隻語言又叫做「廣府話」「廣州話」「香港話」「白話」「粵語」。喺香港，大家習慣咗用「廣東話」呢個名，所以我哋會從俗。我哋明白行政上嘅廣東省境內，有好多其他語言，包括其他種類嘅粵語、客語、閩南語、其他原住民語等等。我哋並唔主張語言霸權，我哋尊重其他嶺南語言。不過為方便起見，我哋會繼續用「廣東話」去叫學術上嘅「粵海片粵語‧香港方言點」。

### 【理念】

以往大家抱住「字典就係權威」嘅概念，認為字典一定要係一班咬文嚼字嘅人寫，一經收錄就係一隻字嘅最終解釋，所以淨係可以收錄絕對正確嘅寫法，而且要確保內容絕對正確。《粵典》係現代嘅字典，唔需要死守執呢種「字典光環」。我哋亦無意成為權威，亦明白一隻語言根本唔存在權威。所以我哋唔會用舊式字典「處方主義(prescriptivism)」嘅方式編寫，而係以資料為依歸，用「描述主義(descriptivism)」嘅角度，盡力描述現今嘅語言狀況。呢個取態意味住，我哋會收錄各家嘅寫法用法，入面會包含一啲公認為正確嘅用法，亦都會有新興嘅用法、小眾嘅用法。

作為第一本大型粵語字典，除咗推廣粵語之外，我哋亦都希望會開創字典嘅新方向，鼓勵各地字典學家接受描述主義，整多啲呈現語言真實一面嘅字典。

### 【書寫‧發音準則】

我哋會用香港繁體字（有人主張應該叫正體字，不過繁體字係香港嘅主流稱呼）編寫，為方便起見，發音會以香港嘅發音為主。香港、澳門、廣州嘅發音大致一樣，如果你係講其他種類嘅粵語，唔使擔心，系統會幫你估一個最接近嘅讀音，其他有時間嘅編輯會review。

好多粵語嘅語法詞、本土詞，寫法不一。近年有好多人整理歸納咗一啲另類嘅寫法，例如鼓勵大家用「尐」去寫 di1，用「忌」去寫ge3等等（有人叫佢哋做「正字」，有人叫佢哋做「城邦字」）。

喺收錄詞條嘅時候，大家不妨加入呢啲字。因為我哋要確保大家查字典嘅時候會搵得到呢啲，亦都可以查到慣用嘅寫法。如果平日慣用嘅寫法包含英文字母，大家可以隨便收錄。例如用「D」去寫 di1 係普遍嘅用法。我哋唔使有太多「漢字包袱」，只要係現實有人用，就可以收錄。

不過我哋希望大家喺寫解釋嘅時候避免用「新正字」。原因係呢啲寫法唔係香港主流嘅書寫習慣，唔受大眾認可，而且大部份人未必睇得明。

### 【解釋語言】

寫解釋嘅時候大家盡量用粵文、英文去寫。 由於呢本係粵語嘅字典，所以粵語嘅部份會側重解釋，而英語嘅部份會側重翻譯。好多時將一個字翻譯做英文或者其他語言，其實唔難，但係要解釋一個字，會遇到好多難題。寫粵語解釋嘅時候，可以想像下要將維基百科（Wikipedia）入面嘅內容濃縮做50字以內，或者諗吓點樣同細路仔解釋一隻字。 英文部份如果有需要都可以加簡短說明。如果可以用一隻兩隻字準確翻譯，咁直接翻譯就得。

### 【例子】

收錄例子盡量要用真實嘅例子。唔好憑空創作。經驗話俾我哋聽作句同真實嘅用法有好大出入，而且通常會局限喺編輯嘅一兩樣個人興趣。為咗避免呢幾個問題，我哋可以用以下幾個方法搵例子：（一）用google搵。例如你要搵「粟米」呢個字嘅例子，你可以用「啲 粟米」「粟米 咗」「粟米 嘅」呢類keywords，咁會搵到用粵語書寫嘅文章，又包含「粟米」嘅例句。（注意版權、私隱等問題）（二）喺自己嘅facebook／MSN／Email度搵例子（同樣要注意私隱問題。有需要可以置換人名）（三）喺自己寫嘅文章度搵例句（參考【寫咗咩字先？】條目）。

### 【收詞準則】

由於《粵典》係網上字典，冇篇幅限制。字嘅數目，多多益善。所以喺收錄方面，只要係有人用嘅詞就可以收錄，就算係行內嘅術語，專門名詞，人名等等都得。不過，喺日常用字都未齊嘅時候，希望大家唔好濫加人名。字典同wikipedia唔同，唔應該用嚟詳細收錄人物生平。

### 【決定一個字嘅詞性】

詞性(Part of Speech)分類方法繁多，為方便起見我哋將一般嘅詞性簡化。一般嘅詞性都有啲基本嘅測試，請參考詞性表嘅例子。如果唔清楚嘅話，留空佢等其他編輯review。

### 【寫咗咩字先？】

字典入面好似好少字，我應該點樣開始？如果你喺寫開blog嘅，可以試下抽一篇你寫過嘅文章，睇下有咩字喺粵典入面未有，然後逐隻字加。直至全篇文章所有詞語都可以喺粵典搵到解釋。初時每篇文都會有好多字要加，但係發展一段時間之後就會越嚟越少缺字。

留意一點，就係越多功能，越常見嘅字，佢嘅定義就越複雜越難寫。所以你一時之間諗唔到點寫解釋嘅話，可以暫時跳過，等其他編輯接力。

記住，萬丈高樓重地起，我哋一齊見證第一本大型粵語字典嘅誔生啦！


