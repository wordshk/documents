# 【點樣幫手】

-- 2020年10月15號更新

歡迎大家加入粵典編輯組。加入得嘅朋友，我哋期待大家會每個禮拜都抽少少時間「執詞條」，令到粵典嘅內容更加完備。如果你只係想問字、問粵語相關嘅問題，可以喺 discord 或者其他場合問。開工之前，希望大家細心閱讀以下嘅指示 🙂

① 理念 （好重要所以要講多次）

我哋編輯字典嘅理念，係以資料為依歸，盡力描述現今嘅語言狀況。即係話，我哋會收錄各種唔同寫法、讀音、用法，入面會包含一啲公認為正確嘅用法，但亦都會收錄新興嘅用法、小眾嘅用法。只要你認同我哋嘅理念，我哋歡迎任何有心人士加入字典編輯組，亦都期望每個加入嘅成員喺 group 內踴躍參與討論。

② 編輯職能

編輯嘅主要職能係幫「詞條」寫粵語解釋、英語翻譯、寫例句。平日留意到啲特別嘅講法，可以上粵典睇下有冇詞條，幫手補充。不過霎時間未必搵到一堆詞出嚟寫，所以大家可以用下面嘅途徑去幫忙：

a. 「每N日一字」

我哋間唔中都會出啲詞語做「每日一字」，放喺Facebook專頁。而呢個詞語我哋會傾得仔細啲，大家可以幫下眼，望下有冇錯字或者其他問題，喺出Post當日下晝六點前提出。 (2020 Update: 冇人得閒做，如果你想負責整嘅話可以搵我哋傾~)

b. 寫指派詞條

如果諗唔到寫乜好，可以問總編輯 Raymond Tse 攞一堆詞返去寫。詞條嘅供應源源不絕，你問，就會有。唔使驚煩到人，想開工就搵佢啦。

c. 批核

搭車冇嘢做嘅時候，可以去粵典網頁，「查字典」入面有一個「隨機」掣，會帶你去一個有郁過嘅詞條，你可以入去睇下有冇嘢要執漏，有可以改，唔肯定就撳「略過」，覺得冇問題就撳「批核」。「批核」唔會即刻將詞條公開，只會作日後參考之用。

d. 寫隨機詞條

編輯版面度每次都會隨機抽10個詞條俾大家，諗唔到做乜好或者想搵啲新意嘅時候可以試下改隨機嘢。記住睇埋下面「做啲乜嘢先？」嗰個post。

e. 按分類寫詞條

如果你有一啲範疇你好熟嘅，你可以負責整特定嘅範圍。好似(前)總編輯擇言好熟BB嘢，所以佢會攞晒啲BB用品相關嘅嘢去寫。寫自己熟手嘅嘢會做得快好多。呢個「範圍」唔一定要係啲學術嘢，可以係啲日常用詞，好似「手部動作」、「同『開會』有關嘅詞條」之類。

f. 參加聚會

我哋每兩個星期會有一次執字會，大家會出嚟傾各式各樣嘅問題，或者好快噉chur完一啲目標。唔使事先準備，只要有良好專注力，有部電腦（或者上到網嘅tablet／電話－－不過最好都係帶電腦啦），就可以參加。 (COVID19 更新：冇架喇~)

③ 而家要點做？

快快手去 words.hk，撳一下「Google登入」或者「FB登入」，之後喺度留言或者PM是但一位Admin，我哋會開權限俾你。

④ 有疑難點算？

如果遇到唔明嘅嘢，可以隨時PM我哋，或者上group發問

⑤ 參考：

【新手上路】

編輯指引：http://bit.ly/2wGk8RB

新增帳號：https://goo.gl/WNcbLC

迎新介紹：https://bit.ly/2G47zP8

做啲乜嘢先？：https://bit.ly/2MRCeTU

粵典礦工組 教學 I －技術／格式 http://bit.ly/2Ivctdf

【每N日一字】

每日一字指引：http://bit.ly/2Gnk7kJ

每日一字時間表：http://goo.gl/jhAXaC

【編輯方針】

關於「正字」：http://bit.ly/2wUS6S9

關於「語素」：https://bit.ly/2KGpsdr

編輯建議：https://bit.ly/3b9c7WW

專名收錄方針（留言附語言收錄建議準則）：https://bit.ly/2KLRJvW

名詞格式表：https://bit.ly/2J3cVMM

【公私交流】

粵典Discord：https://discord.gg/Mxkr7PY
