# 【◯◯嘅正字係乜？】

近日好多人入嚟，粵典個網站都未上，第一件事就問問題。其中一類問題，就係問某某詞嘅正字點寫。問得呢個問題嘅通常都有啲概念唔清，我嚟幫大家搞清楚先。

「正字」係人工制定嘅標準，未有呢個標準之前，冇咩正字唔正字可言。希望入得嚟嘅編輯可以放低「正字」呢個觀念。

至於搵返歷史上本來由邊個詞演變出嚟，再建立返來源詞用邊隻字去寫，呢個做法叫「**考本字**」。好似「嚟」嘅本字係「來」、「緊」嘅本字係「近」、「啲」嘅本字係「滴」呢啲。考出嚟嘅「本字」，啱咗都未必啱用，唔啱就為禍人間。如果冇足夠嘅文字學同語言學根基，唔建議深究。大部份坊間討論「本字」嘅書，甚至部分學術著作，考據方法有根本問題，完全唔可信。

大家記住一點，就係**大部份冇約定俗成嘅粵語詞，冇「正字」**（因為未有一套標準），而本字一般係不可考（或者本身就唔係漢語詞）。

《粵典》嘅基本方針係唔考據、唔收錄本字，亦都唔建議大家用考出嚟嘅生僻字書寫。

對呢點有疑問嘅話歡迎提出 🙂
