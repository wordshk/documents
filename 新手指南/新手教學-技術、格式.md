# 教學 I －技術／格式

(By 粵典礦工組)

發覺好似無一篇教人點落手落腳去做嘢嘅文。

廢話唔多講 。《粵典》基本上有兩種嘢需要做：**整新詞條** 同 **執已有嘅詞條** 。而一個基本完成嘅詞條，應該有四樣嘢：

1. 寫法
2. 讀音
3. 詞性
4. 解釋

而呢四樣嘢，亦都有啲原則上唔係必須嘅，下面會再講。

TL;DR: 唔使識programming，唔使識粵拼，連英文都唔使識都可以幫到手

----

**當一個你覺得有收錄價值嘅詞無收錄到嘅時候** ，你可以開始寫呢個詞：喺「搵唔到」嘅右邊會有「新增」，撳落去就會出修改字典嘅頁面，而要新增嘅字就會喺「**寫法:拼音:**」一欄出現；

顧名思義，呢行需要寫法同讀音，用 "寫法:粵拼" 嘅方式填上去，中間嘅必須係 ":" 半形開引號。喺呢個時候可能有人會問：「我唔識粵拼，點算？」答案係：其實唔一定要識。

最簡單嘅方法係就咁寫住 "寫法" 而後面乜都冇，直接落最底撳「修改」，如果個字嘅讀音無歧義嘅話，就會直接出到，呢個時候可以撳返三個制中間嘅「修改」繼續寫；

第二個方法係打 "寫法:!" －後面嘅係半形感嘆號 "!"，可以暫代任何數量嘅粵拼，而其他編輯見到就會加返；

第三個方法比較煩，而相信擇言亦都唔會建議嘅就係，網上面有好多粵語拼音嘅字典，可以查返一個字嘅粵拼，個人推介黃錫凌嘅《粵音韻彙》： http://humanum.arts.cuhk.edu.hk/Lexis/Canton/

當然，粵語嘅變調相當複雜，自己唔識好容易標錯，呢個亦係唔建議嘅原因，但係有興趣嘅可以自己逐步試下。

完成咗第一行，其（按：應該係「基」）本上一個詞條就完成咗一半。下面嗰一大格，睇落好似程式碼咁，其實只係一個特別啲Word啫。

開頭嘅 "(pos:X)" 就係詞性嘅標籤，無詞性嘅詞條係唔完整嘅，無辦法正常顯示；如果唔識分詞性又點算呢？其實又係可以唔理嘅，由佢X住先，遲下就會有人執返好。如果想加嘅話，可以參考： http://words.hk/zidin/zijan/gaaisikgaaksik/

有詞性嘅列表，而常見嘅主要係「動詞／v」「名詞／n」「形容詞／adj」同「語句／expr」。

最後就係解釋 "\<explanation\>"，就係用廣東話簡單咁講解吓個詞語嘅意思同用法；亦都唔需要驚寫得唔夠好，其他人正常都唔會鬧或者笑人嘅，但係會攞出嚟傾吓點改得好啲。呢部份寫喺 "yue:" 後面。

再下一行 "eng:" 表示英文解釋，都係用簡單易明嘅英文解釋個字，只需要儘量寫，唔識寫其實都可以留低個X，等其他人幫手翻譯。

~~而其實仲可以寫好多唔同語言嘅翻譯嘅，例如日文 "jpn:" 韓文 "kor:" 之類，但係絕大部份嘅詞條都無需要咁做。~~

再落嘅係 "\<eg\>"，標示用法嘅例子同例句。若果有興趣創作一啲可以闡述個詞叫用法嘅例子，可以喺嗰度寫低，都係 "yue:" 後面廣東話，"eng:" 後面英文；如果諗唔到就唔使特登諗，尤其是係大部份名詞都無咩需要加例句。

而兩個意思唔同，但寫法一樣，詞性又一樣嘅詞，可以隔幾行，用 "----" 四個半形減號嚟隔開，再開一組 "\<explanation\>" 同 "\<eg\>" 畀呢個意思。

如果想喺解釋到連落另一啲詞語，可以用 "#相關" 嘅方法，喺前面加個 "#" 半形井號標示；如果後面係標點符號就唔使理，如果連住其他字，就要加個 " " 半形空格嚟分返開，即係 "#詞語，解釋" 同 "#詞語 解釋"，同Facebook嘅hashtag一模一樣。

執現有嘅字同開新字分別唔大，只係已有嘅字都會有寫法同讀音，咁就只係寫解釋就得啦。但係留意已有嘅寫法同讀音未必啱晒，**有疑問可以用右下嘅「舉報問題」問下其他人**，個問題會係編輯控制室出現。

**再有嘢唔肯定，或者急問嘅話，可以直接喺編輯組留幾隻字** ，大部分時間都會好快有人答，如果其他人都忙緊嘅話，可能就要等幾分鐘。

最後，睇到落嚟都應該好有心幫手，如果諗唔到嘢做，可以去上面「 **記錄** 」嗰度睇下，會顯示其他人最近做緊咩，可以去討論下或者一齊改。

其實大部份嘢喺上面有嘅《詞條格式》都有講，呢度最有意義應該係點樣儘量突破個系統交啲嘢出嚟嘅方法。唔知有冇人需要，亦都唔知有冇人會睇，有需要嘅話可能會寫 II。


【留言摘錄】

粵拼「試讀器」 http://words.hk/static/jyutping

詞頭格式

1. 補充寫法同讀音多過一個

格式指引有，照講啦。

寫法（字符/語序/一兩隻字數之差）：前者拼音後面加半形符號，然後寫「另一個寫法:拼音」

同一個寫法，唔同讀音：拼音之間用半形冒號

E.g. 咓:aa5,呀:aa5,呀嘛:aa6 maa5

2. 拼音中間唔可以有標點。中間有標點嘅詞條用唔到 hashtag。

